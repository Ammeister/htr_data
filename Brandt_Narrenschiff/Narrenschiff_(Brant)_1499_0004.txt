Schlytt / karrhen / ſtroßbaͤren / rollwagen
Eyn ſchiff moͤcht die nit all getragen
Die yetz ſint jn der narren zal
Eyn teyl keyn fuͦr hant über al
Die ſtieben zuͦher wie die ymmen
Vil vnderſtont zuͦ dem ſchiff ſchwymmen
Eyn yeder der will voꝛman ſyn
Vil narren / doꝛen kumen dryn
Der bildniß ich hab har gemacht
Wer yeman der die gſchꝛifft veracht
Oder villicht die nit künd leſen
Der ſiecht jm molen wol ſyn weſen
Vnd fynder dar jnn / wer er iſt
Wem er glich ſy / was jm gebꝛiſt /
Den narren ſpiegel ich diß nenn
In dem eyn yeder narr ſich kenn
Wer yeder ſy würt er bericht
Wer recht jn narren ſpiegel ſicht
Wer ſich recht ſpiegelt / der lert wol
Das er nit wiß ſich achten ſol
Nit vff ſich haltten / das nit iſt /
Dann nyeman iſt dem nütz gebꝛiſt
Oder der woꝛlich ſpꝛechen tar
Das er ſy wiß / vnd nit eyn narr
Dann wer ſich für eyn narren acht
Der iſt bald zuͦ eym wiſen gemacht
Aber wer ye will witzig ſyn
Der iſt fatuus der gfatter myn
Der duͦt mir ouch dar an gewalt
Wann er diß buͤchlin nit behalt
