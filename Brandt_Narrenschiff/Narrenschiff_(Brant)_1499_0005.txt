Hie iſt an narren keyn gebꝛuſt
Eyn yeder fynd das jn geluſt
Vnd ouch war zuͦ er ſy geboꝛen
Vnd war vmb ſo vil ſint der doren /
Was ere vnd freüd die wißheyt hat /
Wie foͤꝛgklich sy den narren ſtat /
Hie fyndt man der welt gantzen louff
Diß buͤchlin würt guͦt zuͦ dem kouff
Zuͦ ſchympff vnd ernſt vnd allem ſpil
Findt man hie narren wie man wil /
Eyn wißer findt das jn erfreüdt
Eyn narr gern von ſyn bꝛüdern ſeyt /
Hie findt man doꝛen arm vnd rich
Schlym ſchlem / eyn yeder findt ſyn glich /
Ich ſchꝛott eyn kapp hie manchem man
Der ſich des doch nit nymet an
Hett ich jn mit sym namen gnent
Er ſprech / ich hett jn nit erkennt /
Doch hoff ich das die wiſen all
Wer dent har jnn han wolgefall
Vnd ſpꝛechen vß jr wiſſenheyt
Das ich hab recht vnd woꝛ geſeit
Sydt ich ſolch kuntſchafft von jn weyß
So geb ich vmb narren eyn ſchweyß
Sie muͤſſen hoͤꝛen woꝛheyt all
Ob es jnn joch nit wol gefall
Wie wol Terencius ſpꝛicht / das
Wer woꝛheyt ſag / verdienet haß
Ouch wer ſich lang zyt ſchnützen duͦt
Der würfft ettwan von jm das bluͦt
a iij.
