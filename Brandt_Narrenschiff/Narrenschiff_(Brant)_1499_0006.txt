Vnd wann man Coleram anreygt
So wür die gall gar off beweygt
Dar vmb acht ich nit / ob man ſchon
Mit woꝛten mich würt hyndergon
Vnd ſchelten / vmb myn nutzlich ler
Ich hab der ſelben narren mer
Den wißheyt nit gefallet wol
Diß buͤchlin iſt der ſelben vol
Doch bitt ich yeden / das er mer
Will ſehen an vernunfft vnd er
Dann mich oder myn ſchwach gdicht
Warlich hab ich on arbeit nicht
So vil narren zuͦ ſamen bꝛacht
Ich hab ettwan gewacht zuͦ nacht
So die ſchlieffent der ich gdacht
Oder villicht by ſpyl vnd wyn
Saſſent / vnd wenig dochtent min
Eyn teyl jn ſchlytten vmbher fuͦren
Im ſchne / das ſie wol halb erfruͦren
Eyn teyl vff kalbßfuͤſß gingen ſust
Die andren rechten jr verluſt
Den ſie den tag hetten gehan
Vnd was jnn gewyns dar vß moͤcht gan
Oder wie ſie moꝛn wolten liegen
Mit gſchwaͤtz / verkouffen / manchen triegẽ
Den ſelben noch zuͦ dencken all
Wie mit jr wyß / woꝛt / werck / gefall
Iſt wunder nit / ob ich ſchon offt
Do mit myn gdicht nit würd geſtrofft
Gewacht hab / ſo es nyeman hofft
