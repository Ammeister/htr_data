In diſen ſpiegel ſoͤllen ſchowen
All gſchlech der menchen man vñ frowẽ
Je eyns ich by dem andren meyn
Die mañ ſint narren nit alleyn
Sunder findt man ouch naͤrrin vil
Den ich die ſchleyer / ſturtz vnd wil
Mi narrenkappen hie bedeck
Metzen hant ouch an narren roͤck
Sie wellen yetz tragen on das
Was ettwan mannen ſchaͤntlich was /
Spitz ſchuͦch / vnd vßgeſchnytten roͤck
Das man den milchmerck nit bedeck
Wicklen vil hudlen jn die zoͤpff
Groß hoͤꝛner machen vff die koͤpff
Als ob es wer eyn groſſer ſtier
Sie gaͤnd har wie die wilden thier /
Doch ſoͤllen erber frowen mir
Verzyhen / dann ich gantz nit jr
Gedencken zuͦ keym argen will/
Den boͤſen iſt nit zuͦ vil
Der ſelben man eyn teyl hie fyndt
Die jnn dem narren ſchyff ouch ſyndt
Dar vmb mitt fliß ſich yedes ſuͦch
Fyndt es ſich nit jn diſem buͦch
So mag es ſpꝛechen / das es ſy
Der kappen vnd des kolben fry
Meynt yemant das ich jn nit ruͤr
Der gang zuͦn wiſen für die thuͤr
Vnd lyd ſich / vnd ſy guͦter ding
Biß ich eyn kapp von Franckfurt bꝛing
