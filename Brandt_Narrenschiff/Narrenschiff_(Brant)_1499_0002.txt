Das ſie voꝛ ſaͤſſen jn dem ſchiff
Dar jnn ich ſie vnd ander triff
Hetten jr arbeyt wol erſpart
Diß ſchiff mit altem ſegel fart
Vnd duͦt glich wie das erſt uß fliegen
Loßt ſich mit ſlechtem wynd benuͤgen
Woꝛ iſt / Ich wolt es han gemert
Aber myn arbeyt iſt verkert
Vnd ander rymen dryn gemiſcht
Denen / kunſt / art vnd moß gebꝛyſt
Myn rymen ſint vil abgeſchnitten
Den ſynn verlürt man jn der mitten
Jeder rym hat ſich muͤſſen ſchmucken
Noch dem man jn hatt wellen drucken
Vnd ſich die foꝛm geſchicket hat
Dar vmb manch rym ſo übel ſtat
Das es mir jn mym hertzen we
Geton hat tuſent mol / vnd me /
Das ich myn groß muͤgſam arbeyt
On ſchuld hab übel angeleyt
Vnd ich ſol oͤfflich ſehen an
Das ich nit hab gelon vß gan
Vnd mir nie kam für mund noch kaͤlen
Aber ich will es gott befaͤlen
Dann diß ſchiff foͤrt jn ſynen nammen
Sins diechters darff es ſich nit ſchammen
Glich wie das alt jn allen ſachen
Es kan nit yeder narren machen
Er heiß dann wie ich bin genant
Das herr Sebaſtianus Bꝛant
