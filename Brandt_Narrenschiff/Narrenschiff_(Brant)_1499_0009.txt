Von buͤchern hab ich groſſen hoꝛt
Verstand doch drynn gar wenig woꝛt
Vnd halt ſie dennacht jn den eren
Das ich jnn will der fliegen weren
Wo man von künſten reden duͦt
Spꝛich ich / do heym hab ichs faſt guͦt
Do mitt loß ich benuͤgen mich
Das ich vil buͤcher voꝛ mir ſich
Der künig Ptolomeus bſstelt
Das er all buͤcher hett der welt
Vnd hielt das für eyn groſſen ſchatz
Doch hett er nit das recht geſatz
Noch darvß berichten ſich
Ich hab vil buͤcher ouch des glich
Vnd liß doch gantz wenig dar jnn
War vmb wolt ich bꝛechen myn synn
Vnd mit der ler mich bekümbren faſt
Wer vil studiert / würt eyn fantaſt
Ich mag doch ſunſt wol ſyn eyn her
Vnd lonen eym der für mich ler
Ob ich ſchon hab eyn groben ſynn
Doch ſo ich by gelerten byn
So kan ich jta spꝛechen jo
Des tütſchen oꝛden bin ich fro
Dann ich gar wenig kan latin
Ich weiß das vinum heiſſet wyn
Gucklus eyn gouch / ſtultus eyn doꝛ
Vnd das ich heyß domine doctoꝛ
Die oꝛen ſint verboꝛgen mir
Man ſaͤh ſunſt bald eyns müllers thier
