Ein uorred jn das
narrenſchiff.
Zuͦ nutz vnnd heylſamer ler / verachtung
vñ eruolgung der wißheyt / vernunfft uñ
guͦtter ſytten / Ouch zuͦ verachtung vnnd
ſtraff der narrheyt / blyntheyr / yrrſal / vñ
doꝛheyt / aller ſtaͤt / vnd gſchlecht der men
ſchen / mit beſunderm flyß ernſt vnd ar-
beyt geſamlet zuͦ Baſel / durch Sebasſtia
num Bꝛant / jn beyden rechten doctoꝛ.
ll land ſyndt yetz voll heylger geſchꝛifft
Vnd was der ꝛelen heyl an trifft /
Bibel / der heylgen vaͤtter ler
Vnd ander der glich buͤcher mer /
In maß / das ich ſer wunder hab
Das nyemant beſſert ſich dar ab /
Ja würt all gſchrifft vnd ler veracht
Die gantz welt lebt jn vinſtrer nacht
Vnd duͦt jn ſünden blindt verharren
All ſtraſſen / gaſſen / ſint voll narren
Die nit dann mit doꝛheyt vmbgan
Wellen doch nit den namen han
Des hab ich gedacht zuͦ diser früſt
Wie ich der narren ſchyff vff rüſt
Galleen / füſt / kragk / nauen / parck
Kyel / weydlying / hoꝛnach / rennſchiff ſtarck
a ij.
